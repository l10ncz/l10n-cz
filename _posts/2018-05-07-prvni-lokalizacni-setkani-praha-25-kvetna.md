---
layout: post
title: První lokalizační setkání (Praha 25. května)
tags: projekt setkání praha
---

V pátek 25. května proběhne v Praze v budově Českého rozhlasu setkání komunity Drupal.cz a v rámci něj i první lokalizační setkání. Akce je vhodná pro profesionální překladatele, kteří mají zájem o fungování překladů komunitních, zkušené členy komunity i „laickou“ veřejnost se zájmem o lokalizaci softwaru.

Prostory v budově Českého rozhlasu (Vinohradská 12, Praha 2) budou otevřeny od 9:30 ráno. Protože je to přece jen pracovní den, počítáme s tím, že dopolední účast nebude kompletní. Dopoledne se tedy příchozí rozdělí na skupiny podle témat a problémů, které si na začátku určí, a budou je vždy u svého stolu v kruhu řešit. Rozhodně se ale nebojte přijít i bez jakýchkoliv překladatelských zkušeností, celý den bude prostor se na cokoliv zeptat nebo si nechat ukázat, jak překlady vypadají.

Odpoledne se trochu reorganizujeme a více se zaměříme na témata, která postupně vykrystalizují do večerních lightning talks. Večer tedy bude vyhrazený přednášce o překladech Drupalu, lightning talks o dalších projektech nebo o tom, co jsme udělali přes den, a nějakému networkingu. Celý den, pokud ještě zbudou síly, můžeme završit v některém z blízkých podniků.

**Takže:**
- **kde:** Český rozhlas - Vinohradská 12, Praha 2 ([mapa](https://osm.org/go/0J0lS4rU1--?m=))
- **kdy:** v pátek 25. května 2018 od 9:30 a odpoledne od cca 13:00
- **kdo:** členové překladatelských komunit, příznivci otevřeného softwaru, zájemci o překlady obecně
- **co:** překlady, terminologie, další lokalizační problematika a (nejen) Drupal.cz ;)

*Bonus: Pokud vás chyba na následující ceduli praští do očí, budete ideálním návštěvníkem. ;) Pokud ne, přijďte a my vám ji ukážeme.*

 [![Návod k obsluze](/assets/img/posts/navod-k-obsluze.jpg)](/assets/img/posts/navod-k-obsluze-small.jpg){:style="display:block;text-align:center;max-width:60%"}
